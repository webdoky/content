---
title: Основні концепції Флексбоксу
slug: Web/CSS/CSS_flexible_box_layout/Basic_concepts_of_flexbox
page-type: guide
---

{{CSSRef}}

Модуль компонування гнучкого блока, також відомий як флексбокс, був розроблений як одновимірна модель компонування, а також як засіб, що може запропонувати розподіл простору між елементами на інтерфейсі, а також потужні можливості шикування. Ця стаття дає нарис основних можливостей флексбокса, котрі розглядаються більш докладно в інших настановах.

Коли флексбокс описують як одновимірну систему, то мають на увазі, що він виконує розкладку в одному вимірі за раз – або в ряду, або в колонці. Це контрастує із двовимірною моделлю [сіткової розкладки CSS](/uk/docs/Web/CSS/CSS_grid_layout), котра керує колонками та рядами водночас.

## Дві осі флексбокса

При роботі із флексбоксом необхідно мислити поняттями двох осей: головної та поперечної. Головна вісь визначена властивістю {{cssxref("flex-direction")}}, а поперечна вісь – перпендикулярна до неї. Все, що виконується за допомогою флексбокса, використовує ці осі, тож варто розуміти їх суть з самого початку.

### Головна вісь

Головна вісь визначається властивістю `flex-direction`, котра має чотири можливі значення:

- `row`
- `row-reverse`
- `column`
- `column-reverse`

Якщо обрати `row` або `row-reverse`, то головна вісь буде напрямлена горизонтально у **рядковому напрямку**.

![Якщо flex-direction має значення row, то головна вісь напрямлена горизонтально у рядковому напрямку.](basics1.png)

Якщо обрати `column` або `column-reverse`, то головна вісь буде напрямлена вертикально – у **блоковому напрямку**.

![Якщо flex-direction має значення column, то головна вісь напрямлена вертикально у блоковому напрямку.](basics2.png)

### Поперечна вісь

Поперечна вісь напрямлена перпендикулярно до головної, тож якщо `flex-direction` (головна вісь) має значення `row` або `row-reverse`, то поперечна вісь напрямлена вертикально.

![Якщо flex-direction має значення row, то поперечна вісь напрямлена у блоковому напрямку.](basics3.png)

Якщо головна вісь – `column` або `column-reverse`, то поперечна вісь напрямлена горизонтально.

![Якщо flex-direction має значення column, то поперечна вісь напрямлена у рядковому напрямку.](basics4.png)

## Початкова та кінцева лінії

Іще одна життєво важлива для розуміння тема – те, як флексбокс не робить припущень щодо режиму письма документа. У минулому CSS сильно схилялась в бік горизонтальних режимів письма з написанням тексту зліва направо. Сучасні способи розкладки охоплюють низку режимів письма, і більше не робиться припущень про те, що рядок тексту почнеться у лівому верхньому куті документа і прямуватиме в бік правої руки, а наступні рядки з'являться знизу, один за одним.

Можна [дізнатись більше про взаємини між флексбоксом та специфікацією Режимів письма](/uk/docs/Web/CSS/CSS_flexible_box_layout/Relationship_of_flexbox_to_other_layout_methods#napriamky-pysma) у пізнішій статті; втім, подальший опис повинен допомогти усвідомити, чому мова не йде про ліве та праве, про верх та низ, коли описуються напрями плину гнучких елементів.

Якщо значення `flex-direction` – `row`, а мова – українська, то початковий край головної осі буде зліва, а кінцевий край – справа.

![При роботі з українською початковий край – зліва.](basics5.png)

Якщо мова – арабська, то початковий край головної осі – справа, а кінцевий край – зліва.

![Початковий край для мов, що мають запис справа наліво – справа.](basics6.png)

В обох випадках початковий край поперечної осі – згори гнучкого контейнера, а кінцевий – внизу, оскільки обидві мови мають горизонтальний режим письма.

З часом мислення категоріями початку та кінця замість ліва та права стає звичним, а це буде корисним при роботі з іншими способами розкладки, наприклад, із сітковою розкладкою CSS, котра має такі ж принципи.

## Гнучкий контейнер

Область документа, розкладена за допомогою флексбокса, називається **гнучким контейнером**. Щоб створити гнучкий контейнер, слід вказати для контейнера області властивість {{cssxref("display")}} зі значенням `flex` або `inline-flex`. Тоді безпосередні нащадки такого контейнера стають **гнучкими елементами**. Як зазвичай із властивостями на CSS, визначені певні початкові значення, тож при створенні гнучкого контейнера усі вміщені гнучкі елементи поводяться в наступний спосіб.

- Елементи виводяться в ряду (властивість `flex-direction` має усталене значення `row`).
- Елементи починаються з початкового краю головної осі.
- Елементи не розтягуються за головним виміром, але можуть скорочуватися.
- Елементи розтягуються, аби заповнити доступний простір за поперечною віссю.
- Властивість {{cssxref("flex-basis")}} має значення `auto`.
- Властивість {{cssxref("flex-wrap")}} має значення `nowrap`.

Як наслідок – елементи стануть в ряд, використовуючи розмір вмісту як свій розмір за головною віссю. Якщо елементів більше, ніж може вмістити контейнер, то вони будуть переповнювати його, а не перейдуть на наступний ряд. Якщо деякі елементи вищі за інших, то всі елементи будуть розтягнені за поперечною віссю, щоб заповнити доступний простір.

У живому прикладі нижче видно, як це працює. Спробуйте редагувати елементи або додати елементи, щоб перевірити усталену поведінку флексбокса.

{{EmbedGHLiveSample("css-examples/flexbox/basics/the-flex-container.html", '100%', 480)}}

### Зміна flex-direction

Властивість гнучкого контейнера {{cssxref("flex-direction")}} дає змогу змінити напрям виводу гнучких елементів. Встановлення `flex-direction: row-reverse` змусить елементи надалі виводитись в ряд, але змінить місцями початок та кінець ряду.

Якщо змінити значення `flex-direction` на `column`, то головна вісь перемкнеться, і елементи будуть виведені у стовпчик. Якщо задати `column-reverse`, то початок та кінець знову поміняються місцями.

У живому прикладі нижче `flex-direction` має значення `row-reverse`. Спробуйте інші значення: `row`, `column` і `column-reverse`, – і погляньте, що станеться із вмістом.

{{EmbedGHLiveSample("css-examples/flexbox/basics/flex-direction.html", '100%', 350)}}

## Багаторядні гнучкі контейнери із flex-wrap

Хоч флексбокс і є одновимірною моделлю, можна змусити гнучкі елементи переходити на кілька рядів. При цьому слід розглядати кожен ряд як новий гнучкий контейнер. Будь-який розподіл простору діятиме для такого ряду окремо, без зв'язку з іншими рядами з будь-якого боку.

Щоб ввімкнути переведення рядів, слід додати властивість {{cssxref("flex-wrap")}} зі значенням `wrap`. Після цього, якщо елементи завеликі, аби бути виведеними в одному ряду, вони будуть перенесені на наступний. Живий приклад нижче містить елементи зі заданою шириною, і сумарна ширина елементів завелика для гнучкого контейнера. Оскільки властивість `flex-wrap` має значення `wrap`, то елементи переходять на новий ряд. Якщо встановити значення `nowrap`, котре, до речі, є початковим, то елементи скоротяться, щоб вміститись у контейнері, тому що вони мають початкові значення флексбокса, що дає елементам змогу скорочуватись. Використання `nowrap` призвело б до переповнення, якби елементи не могли скорочуватись, або якби не могли скоротитись настільки, щоб поміститися.

{{EmbedGHLiveSample("css-examples/flexbox/basics/flex-wrap.html", '100%', 400)}}

Довідайтесь більше про перенесення гнучких елементів на новий ряд у настановах [Опанування переведення гнучких елементів на новий ряд](/uk/docs/Web/CSS/CSS_flexible_box_layout/Mastering_wrapping_of_flex_items).

## Скорочення flex-flow

Можна поєднати властивості `flex-direction` та `flex-wrap` у скороченні {{cssxref("flex-flow")}}. Перше значення – `flex-direction`, а друге – `flex-wrap`.

У живому прикладі нижче спробуйте змінити перше значення на одне з дозволених значень `flex-direction` - `row`, `row-reverse`, `column` чи `column-reverse`, а також змінити друге на `wrap` чи `nowrap`.

{{EmbedGHLiveSample("css-examples/flexbox/basics/flex-flow.html", '100%', 400)}}

## Властивості, що застосовуються до гнучких елементів

Для більшого контролю над гнучкими елементами можна націлюватись на них напряму. Це можливо за допомогою трьох властивостей:

- {{cssxref("flex-grow")}}
- {{cssxref("flex-shrink")}}
- {{cssxref("flex-basis")}}

У цьому огляді буде короткий позір на ці властивості, а повніше розуміння можна набути з настанов [Керування співвідношеннями гнучких елементів за головною віссю](/uk/docs/Web/CSS/CSS_flexible_box_layout/Controlling_ratios_of_flex_items_along_the_main_axis).

Перед усвідомленням цих властивостей слід взяти до уваги концепцію **доступного простору**. При зміні значень цих гнучких властивостей – змінюється спосіб розподілу доступного простору між елементами. Ця концепція також важлива при шикуванні елементів.

Якщо є три 100-піксельні елементи у контейнері, що має ширину 500 пікселів, то простір, необхідний для розкладання елементів, – 300 пікселів. Це залишає 200 пікселів доступного простору. Якщо не змінити початкові значення, то флексбокс залишить цей простір вільним за останнім елементом.

![Цей гнучкий контейнер має доступний простір після розкладання елементів.](basics7.png)

Якби натомість було бажано, щоб елементи зростали й заповнювали простір, то був би потрібен спосіб розподілу залишкового простору між елементами. Це те, що зроблять `flex` властивості, застосовані до самих елементів.

### Властивість flex-basis

`flex-basis` – те, що визначає розмір елемента щодо простору, який він залишає як доступний. Початкове значення цієї властивості – `auto`, – в такому випадку браузер перевіряє, чи мають елементи розмір. У прикладі вище усі елементи мають ширину 100 пікселів, і це значення використовується як `flex-basis`.

Якщо елементи не мають ширини, то `flex-basis` отримує значення розміру вмісту. Саме тому коли на предку просто оголошено `display: flex` для створення гнучких елементів, то елементи стають в ряд і займають лише той простір, котрий потрібен їм для виводу свого вмісту.

### Властивість flex-grow

За допомогою властивості `flex-grow` із додатним цілим числом як значенням гнучкі елементи можуть рости за головною віссю понад свою `flex-basis`. Це приводить до розтягування елемента і захоплення будь-якого доступного простору за віссю, або пропорційного розподілу простору між елементами, якщо іншим елементам також дозволено зростати.

Якби усі елементи у прикладі вище мали `flex-grow` зі значенням `1`, то доступний у гнучкому контейнері простір порівну був би розподілений між елементами, і вони розтягнулись би для заповнення контейнера за головною віссю.

Властивість `flex-grow` може бути використана для пропорційного розподілу простору. Якщо задати першому елементові `flex-grow` значення `2`, а всім решті – `1`, то дві частки будуть виділені першому елементові (у прикладі – 250 пікселів із 500), і по одній – решті двом елементам (кожному по 125 пікселів із 500).

### Властивість flex-shrink

Коли властивість `flex-grow` займається додаванням простору за головною віссю, властивість `flex-shrink` керує її відбором. Якщо в контейнері немає достатнього простору для розкладання елементів, і `flex-shrink` має значення додатного цілого числа, то елемент стає меншим за `flex-basis`. Як і з `flex-grow`, різні значення можуть бути присвоєні, щоб один елемент скорочувався швидше за інших: елемент із більшим значенням `flex-shrink` скорочуватиметься швидше за братерні елементи із меншими значеннями.

Мінімальний розмір елемента береться до уваги при роботі з дієвим розміром скорочення, тобто `flex-shrink` потенційно може здаватись менш послідовним у поведінці за `flex-grow`. Для більш детального розгляду того, як цей алгоритм працює, дивіться статтю [Керування співвідношеннями гнучких елементів за головною віссю](/uk/docs/Web/CSS/CSS_flexible_box_layout/Controlling_ratios_of_flex_items_along_the_main_axis).

> **Примітка:** Ці значення: `flex-grow` та `flex-shrink` – пропорції. Зазвичай якби усі елементи мали `flex: 1 1 200px`, а тоді хотіли, щоб один елемент зростав з подвійною швидкістю, то задали б йому `flex: 2 1 200px`. Втім, також за бажання можна було б використати `flex: 10 1 200px` чи `flex: 20 1 200px`.

### Скорочені значення гнучких властивостей

Рідко можна побачити використання окремо властивостей `flex-grow`, `flex-shrink` і `flex-basis`; натомість їх поєднують у скорочення {{cssxref("flex")}}. Скорочення `flex` дає змогу встановити три значення у такому порядку: `flex-grow`, `flex-shrink`, `flex-basis`.

Живий приклад нижче дає змогу спробувати різні значення скорочення `flex`; пам'ятайте, що перше значення – `flex-grow`. Коли це значення – додатне, то це означає, що елемент може зростати. Друге значення – `flex-shrink`: із додатним значенням тут елементи можуть скорочуватись, втім, це може відбутись лише за умови, що сума розмірів елементів за головною віссю утворює переповнення. Останнє значення – `flex-basis`; це значення, котре елементи використовують як свій базовий розмір, від котрого відбувається зростання та скорочення.

{{EmbedGHLiveSample("css-examples/flexbox/basics/flex-properties.html", '100%', 510)}}

Також є наперед визначені значення скорочення, що покривають більшість випадків. Їх часто можна побачити у настановах, і в багатьох випадках достатньо буде їх. Наперед визначені значення – наступні:

- `flex: initial`
- `flex: auto`
- `flex: none`
- `flex: <positive-number>`

Встановлення `flex: initial` скидає елемент до початкових значень Флексбоксу. Це еквівалентно до `flex: 0 1 auto`. В такому випадку значення `flex-grow` – 0, тож елементи не зростатимуть понад `flex-basis`. Значення `flex-shrink` – 1, тож елементи можуть скоротитись, якщо потрібно, замість переповнення контейнера. Значення `flex-basis` – `auto`. Елементи або використають розмір, встановлений для елемента у вимірі головної осі, або отримають розмір на основі вмісту.

Використання `flex: auto` еквівалентно до `flex: 1 1 auto`; тоді все так само як з `flex:initial`, але в такому випадку елементи можуть зростати й заповнювати контейнер, як і скоротитись, якщо потрібно.

Використання `flex: none` створить цілком негнучкі елементи гнучкого контейнера. Це еквівалентно до `flex: 0 0 auto`. Елементи не можуть зростати або скорочуватись, але будуть розкладені за допомогою флексбоксу зі значенням `flex-basis` – `auto`.

Скорочений запис, котрий часто можна побачити у настановах: `flex: 1`, `flex: 2`, і так далі. Це те саме, що `flex: 1 1 0` або, відповідно, `flex: 2 1 0`. Елементи можуть зростати та скорочуватись, маючи `flex-basis` зі значенням 0.

Спробуйте такі значення скороченого запису у живому прикладі нижче.

{{EmbedGHLiveSample("css-examples/flexbox/basics/flex-shorthands.html", '100%', 510)}}

## Шикування, вирівнювання та розподіл вільного простору між елементами

Ключова здібність флексбоксу – можливість шикувати та вирівнювати елементи за головною та поперечною осями, а також розподіляти простір між гнучкими елементами. Зверніть увагу, що такі властивості мусять бути встановлені на гнучкому контейнері, а не на елементах.

### align-items

Властивість {{cssxref("align-items")}} шикує елементи на поперечній осі.

Початкове значення цієї властивості – `stretch`, і саме тому гнучкі елементи усталено розтягуються до висоти гнучкого контейнера. Така висота може бути продиктована висотою найвищого елемента у контейнері або розміром, встановленим на самому контейнері.

Натомість можна було б встановити значення `align-items` у `flex-start`, аби змусити елементи стати в початок гнучкого контейнера, у `flex-end`, аби вишикувати їх до кінця, або `center` – щоб вишикувати у центрі. Спробуйте це у живому прикладі: гнучкий контейнер має задану висоту, можна спробувати різні значення `align-items`, аби побачити, як елементи рухатимуться контейнером.

- `stretch`
- `flex-start`
- `flex-end`
- `center`

{{EmbedGHLiveSample("css-examples/flexbox/basics/align-items.html", '100%', 520)}}

### justify-content

Властивість {{cssxref("justify-content")}} використовується для шикування елементів на головній осі, напрям якої встановлений властивістю `flex-direction`. Початкове значення – `flex-start`, що змушує елементи стати в початок контейнера, але можна також встановити значення `flex-end`, аби виставити їх у кінці, або `center`, щоб виставити у центрі.

Також можна використати значення `space-between`, аби захопити увесь незайнятий після розкладання елементів простір, і поділити його порівну між елементами так, щоб між кожними двома суміжними елементами був однаковий проміжок. Щоб зліва та справа від кожного елемента був однаковий простір, потрібно встановити значення `space-around`. З `space-around` же елементи отримують по половинці простору з обох боків. Іще можна змусити елементи мати однаковий простір навколо себе за допомогою значення `space-evenly`. З `space-evenly` елементи мають цілий однаковий простір з обох кінців.

Спробуйте наступні значення `justify-content` у живому прикладі:

- `flex-start`
- `flex-end`
- `center`
- `space-around`
- `space-between`
- `space-evenly`

{{EmbedGHLiveSample("css-examples/flexbox/basics/justify-content.html", '100%', 380)}}

У статті [Шикування елементів у гнучкому контейнері](/uk/docs/Web/CSS/CSS_flexible_box_layout/Aligning_items_in_a_flex_container) ці властивості досліджуються із більшим заглибленням, аби отримати краще розуміння їх роботи. Втім, у більшості випадків будуть корисними й наведені вище прості приклади.

### justify-items

Властивість [`justify-items`](/uk/docs/Web/CSS/justify-items) ігнорується при компонуванні гнучкого блока.

## Наступні кроки

Після прочитання цієї статті має сформуватись розуміння основних можливостей Флексбоксу. У наступній статті розглядається те, [як ця специфікація пов'язана з іншими частинами CSS](/uk/docs/Web/CSS/CSS_flexible_box_layout/Relationship_of_flexbox_to_other_layout_methods).
