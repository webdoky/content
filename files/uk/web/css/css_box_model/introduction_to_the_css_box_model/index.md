---
title: Вступ до базової рамкової моделі CSS
slug: Web/CSS/CSS_Box_Model/Introduction_to_the_CSS_box_model
page-type: guide
tags:
  - CSS
  - CSS Box Model
  - Guide
  - Layout
spec-urls: https://drafts.csswg.org/css-box/#intro
---

{{CSSRef}}

При компонуванні документа рушій візуалізації браузера представляє кожний елемент як прямокутну рамку, згідно зі стандартною **базовою рамковою моделлю CSS**. CSS визначає розмір, положення та властивості (колір, тло, розмір меж тощо) цих рамок.

Кожна рамка складається з чотирьох частин (або _областей_), визначених власними краями: _краями вмісту_, _краями внутрішніх відступів_, _краями меж_ та _краями зовнішніх відступів_.

![Рамкова модель CSS](<boxmodel-(3).png>)

## Область вмісту

**Область вмісту**, оточена краями вмісту, вміщає "справжній" вміст елемента, як то текст, картинку чи програвач відео. Її розміри є _шириною вмісту_ (або _шириною рамки вмісту_) і _висотою вмісту_ (або _висотою рамки вмісту_). Нерідко вона має колір або зображення тла.

Якщо властивість {{cssxref("box-sizing")}} має значення `content-box` (усталене), і якщо елемент є блоковим, то розмір області вмісту може бути явно заданий за допомогою властивостей {{cssxref("width")}}, {{cssxref("min-width")}}, {{cssxref("max-width")}}, {{cssxref("height")}}, {{cssxref("min-height")}} і {{cssxref("max-height")}}.

## Область внутрішніх відступів

**Область внутрішніх відступів**, оточена краями внутрішніх відступів, розширює область вмісту для включення внутрішніх відступів елемента. Її розміри – _ширина рамки внутрішніх відступів_ і _висота рамки внутрішніх відступів_.

Товщина внутрішніх відступів задається властивостями {{cssxref("padding-top")}}, {{cssxref("padding-right")}}, {{cssxref("padding-bottom")}}, {{cssxref("padding-left")}} і скороченням {{cssxref("padding")}}.

## Область меж

**Область меж**, оточена краями меж, розширює область внутрішніх відступів для включення меж елемента. Її розміри – _ширина рамки меж_ і _висота рамки меж_.

Товщина меж задається властивістю {{cssxref("border-width")}} і властивістю-скороченням {{cssxref("border")}}. Якщо властивість {{cssxref("box-sizing")}} має значення `border-box`, то розміри області меж можуть бути явно задані за допомогою властивостей {{cssxref("width")}}, {{cssxref("min-width")}}, {{cssxref("max-width")}}, {{cssxref("height")}}, {{cssxref("min-height")}} і {{cssxref("max-height")}}. Коли на рамках не задано тла ({{cssxref("background-color")}} або {{cssxref("background-image")}}), то ця область простягається до зовнішніх країв меж (тобто простягається під межами за координатою Z). Така усталена поведінка може бути змінена за допомогою властивості CSS {{cssxref("background-clip")}}.

## Область зовнішніх відступів

**Область зовнішніх відступів**, обмежена краями зовнішніх відступів, розширює область меж для включення порожньої області, котра використовується для відділення елемента від його сусідів. Її розміри – _ширина рамки зовнішніх відступів_ і _висота рамки зовнішніх відступів_.

Розміри області зовнішніх відступів задаються властивостями {{cssxref("margin-top")}}, {{cssxref("margin-right")}}, {{cssxref("margin-bottom")}}, {{cssxref("margin-left")}} і скороченням {{cssxref("margin")}}. Коли трапляється [перекривання зовнішніх відступів](/uk/docs/Web/CSS/CSS_Box_Model/Mastering_margin_collapsing), то область зовнішніх відступів не має чіткого визначення, адже зовнішні відступи поділяються кількома рамками.

Врешті решт, слід мати на увазі, що для незаміщених рядкових елементів кількість зайнятого ними простору (вклад у висоту рядка) визначається властивістю {{cssxref('line-height')}}, навіть попри те, що навколо вмісту все ж виводяться межі та внутрішні відступи.

## Специфікації

{{Specifications}}

## Дивіться також

- [Компонування і контейнерний блок](/uk/docs/Web/CSS/Containing_block)
- [Вступ до каскадності CSS](/uk/docs/Web/CSS/Cascade)
- [Каскадність, специфічність та успадкування](/uk/docs/Learn/CSS/Building_blocks/Cascade_and_inheritance)
- Ключові концепції CSS:
  - [Синтаксис CSS](/uk/docs/Web/CSS/Syntax)
  - [Директиви](/uk/docs/Web/CSS/At-rule)
  - [Коментарі](/uk/docs/Web/CSS/Comments)
  - [Специфічність](/uk/docs/Web/CSS/Specificity)
  - [Успадкування](/uk/docs/Web/CSS/inheritance)
  - [Способи компонування](/uk/docs/Web/CSS/Layout_mode)
  - [Моделі візуального форматування](/uk/docs/Web/CSS/Visual_formatting_model)
  - [Перекривання зовнішніх відступів](/uk/docs/Web/CSS/CSS_Box_Model/Mastering_margin_collapsing)
  - Значення
    - [Початкові значення](/uk/docs/Web/CSS/initial_value)
    - [Обчислені значення](/uk/docs/Web/CSS/computed_value)
    - [Вжиті значення](/uk/docs/Web/CSS/used_value)
    - [Фактичні значення](/uk/docs/Web/CSS/actual_value)
  - [Синтаксис визначення значень](/uk/docs/Web/CSS/Value_definition_syntax)
  - [Властивості-скорочення](/uk/docs/Web/CSS/Shorthand_properties)
  - [Заміщені елементи](/uk/docs/Web/CSS/Replaced_element)
