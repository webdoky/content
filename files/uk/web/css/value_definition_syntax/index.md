---
title: Синтаксис визначення значення
slug: Web/CSS/Value_definition_syntax
page-type: guide
spec-urls: https://drafts.csswg.org/css-values/#value-defs
---

{{CSSRef}}

**Синтаксис визначення значення CSS** — це формальна граматика, що використовується для визначення множини дійсних значень властивості чи функції CSS. На додачу до цього синтаксису, множина дійсних значень може бути звужена семантичними обмеженнями (наприклад, число може бути строго додатним).

Синтаксис визначення описує, які значення дозволені, а також взаємодію між ними. Компонент може бути _ключовим словом_, частина символів – уважатися _літералом_, або ж значенням даного типу даних CSS або іншої властивості CSS.

## Типи значень компонентів

### Ключові слова

#### Загальні ключові слова

Ключове слово з наперед визначеним значенням вживається буквально, без лапок. Наприклад: `auto`, `smaller` чи `ease-in`.

#### Особливий випадок `inherit`, `initial` і `unset`

Усі властивості CSS приймають ключові слова `inherit`, `initial` та `unset`, котрі визначені для всіх CSS. Вони не додаються в визначення значень і є визначеними неявно.

### Літерали

У CSS кілька символів можуть з'являтись самі по собі, як то скісна риска ('`/`') чи кома ('`,`'), і використовуватись у визначенні властивості для розділення його частин. Кома нерідко використовується для розділення значень в переліченнях, або параметрів у функціях математичного вигляду; скісна риска нерідко розділяє частини значення, що є семантично відмінними, але мають спільний синтаксис. Зазвичай скісна риска використовується у властивостях-скороченнях: для розділення компонентів, що мають один тип, але належать різним властивостям.

Обидва ці символи з'являються у визначенні значень буквально.

### Типи даних

#### Базові типи даних

Певні різновиди даних використовується в усій CSS і визначені один раз для всіх значень специфікації. Вони звуться _базовими типами даних_ і представлені своїми іменами, оточеними символами '`<`' і '`>`': {{CSSxRef("&lt;angle&gt;")}}, {{CSSxRef("&lt;string&gt;")}}, …

#### Нетерміновані типи даних

Менш поширені типи даних, що звуться _нетермінованими типами даних_, також оточуються '`<`' і '`>`'.

Нетерміновані типи даних бувають двох різновидів:

- типи даних, що _поділяють ім'я зі властивістю_, поставлене в лапки. У цьому випадку і тип даних, і властивість поділяють спільну множину значень. Такі типи нерідко використовуються у визначеннях властивостей-скорочень.
- типи даних, що _не поділяють ім'я зі властивістю_. Такі типи даних вельми наближені до базових типів даних. Єдина їх від них відмінність – фізичне розташування їх визначення. Їхнє визначення зазвичай фізично розташоване поруч з визначенням властивості, що їх використовує.

## Комбінатори значень компонентів

### Квадратні дужки

_Квадратні дужки_ оточують кілька сутностей, комбінаторів та помножувачів, перетворюючи їх на єдиний компонент. Вони використовуються для **групування компонентів для обходження правил пріоритету**.

```css
bold [ thin && <length> ]
```

Цей приклад відповідає наступним значенням:

- `bold thin 2vh`
- `bold 0 thin`
- `bold thin 3.5em`

Але не відповідає:

- `thin bold 3em`, адже `bold` ставиться поруч з компонентом, визначеним квадратними дужками, хоча повинно стояти перед ним.

### Сусідство

Розташування декількох ключових слів, літералів чи типів даних поруч одне з одним, розділених одним чи кількома пробілами, зветься _сусідством_. Усі сусідні компоненти є **обов'язковими та повинні стояти в точному порядку**.

```css
bold <length>, thin
```

Цей приклад відповідає наступним значенням:

- `bold 1em, thin`
- `bold 0, thin`
- `bold 2.5cm, thin`
- `bold 3vh, thin`

Але не:

- `thin 1em, bold`, оскільки сутності мусять стояти у вказаному порядку
- `bold 1em thin`, оскільки сутності є обов'язковими; мусять бути кома й літерал
- `bold 0.5ms, thin`, оскільки значення `ms` – це не {{CSSxRef("&lt;length&gt;")}}

### Подвійний амперсанд

Розділення двох чи більше компонентів _подвійним амперсандом_, `&&`, означає, що всі такі компоненти є **обов'язковими, але можуть стояти в будь-якому порядку**.

```css
bold && <length>
```

Цей приклад відповідає наступним значенням:

- `bold 1em`
- `bold 0`
- `2.5cm bold`
- `3vh bold`

Але не:

- `bold`, оскільки значення мусить містити обидва компоненти.
- `bold 1em bold`, оскільки обидва компоненти мусять зустрічатися лише раз.

> **Примітка:** сусідство має пріоритет над подвійним амперсандом, а отже – `bold thin && <length>` рівносильно `[ bold thin ] && <length>`. Це описує `bold thin <length>` і `<length> bold thin`, але не `bold <length> thin`.

### Подвійна риска

Розділення двох чи більше компонентів _подвійною рискою_, `||`, означає, що усі сутності є варіантами: **принаймні один з них мусить бути присутній, і вони можуть зустрічатися в будь-якому порядку**. Здебільшого це використовується для визначення різних значень [властивості-скорочення](/uk/docs/Web/CSS/Shorthand_properties).

```css
<'border-width'> || <'border-style'> || <'border-color'>
```

Цей приклад відповідає наступним значенням:

- `1em solid blue`
- `blue 1em`
- `solid 1px yellow`

Але не:

- `blue yellow`, оскільки компонент мусить зустрітися щонайбільше один раз.
- `bold`, оскільки це не ключове слово, дозволене як значення якоїсь із сутностей.

> **Примітка:** подвійний амперсанд має пріоритет над подвійною рискою, а отже – `bold || thin && <length>` рівносильно `bold || [ thin && <length> ]`. Це описує `bold`, `thin <length>`, `bold thin <length>` і `thin <length> bold`, але не `<length> bold thin`, адже bold, якщо не опущено, мусить стояти до чи після всього компонента `thin && <length>`.

### Одинарна риска

Розділення двох чи більше сутностей _одинарною рискою_, `|`, означає, що всі такі сутності є виключними варіантами: **мусить бути присутній рівно один з таких варіантів**. Це здебільшого використовується для розділення списку можливих ключових слів.

```css
<percentage> | <length> | left | center | right | top | bottom
```

Цей приклад відповідає наступним значенням:

- `3%`
- `0`
- `3.5em`
- `left`
- `center`
- `right`
- `top`
- `bottom`

Але не:

- `center 3%`, оскільки мусить бути присутній лише один з компонентів.
- `3em 4.5em`, адже компонент мусить бути присутній щонайбільше один раз.

> **Примітка:** подвійна риска має пріоритет над одинарною, а отже – `bold | thin || <length>` рівносильно `bold | [ thin || <length> ]`. Це описує `bold`, `thin`, `<length>`, `<length> thin` і `thin <length>`, але не `bold <length>`, адже може бути присутня лише одна сутність з обох боків комбінатора `|`.

## Помножувачі значень компонентів

Помножувач – знак, що вказує на те, скільки разів сутність, що стоїть перед ним, може бути повторена. Сутність, що вказана без помножувача, мусить зустрітися рівно один раз.

Зверніть увагу, що помножувачі не можуть отримати пріоритет над жодним з комбінаторів.

### Зірочка (`*`)

_Помножувач зірочки_ вказує, що сутність може повторюватися **нуль, один чи декілька разів**.

```css
bold smaller*
```

Цей приклад відповідає наступним значенням:

- `bold`
- `bold smaller`
- `bold smaller smaller`
- `bold smaller smaller smaller`, і так далі.

Але не:

- `smaller`, адже першим вказано `bold`, і це значення мусить стояти перед усіма ключовими словами `smaller`.

### Плюс (`+`)

_Помножувач плюса_ вказує, що сутність може повторюватися **один або декілька разів**.

```css
bold smaller+
```

Цей приклад відповідає наступним значенням:

- `bold smaller`
- `bold smaller smaller`
- `bold smaller smaller smaller`, і так далі.

Але не:

- `bold`, адже `smaller` мусить зустрітися принаймні один раз.
- `smaller`, адже першим вказано `bold`, і це значення мусить стояти перед усіма ключовими словами `smaller`.

### Знак питання (`?`)

_Помножувач знака питання_ вказує, що сутність є необов'язковою, і **повинна зустрітися нуль чи один раз**.

```css
bold smaller?
```

Цей приклад відповідає наступним значенням:

- `bold`
- `bold smaller`

Але не:

- `bold smaller smaller`, адже `smaller` мусить зустрітися щонайбільше раз.
- `smaller`, адже першим вказано `bold`, і це значення мусить стояти перед усіма ключовими словами `smaller`.

### Фігурні дужки (`{ }`)

_Помножувач фігурних дужок_, що оточує два цілі числа, розділені комою, A та B, вказує, що сутність **мусить зустрітися щонайменше A і щонайбільше B разів**.

```css
bold smaller{1,3}
```

Цей приклад відповідає наступним прикладам:

- `bold smaller`
- `bold smaller smaller`
- `bold smaller smaller smaller`

Але не:

- `bold`, адже `smaller` мусить зустрітися принаймні раз.
- `bold smaller smaller smaller smaller`, адже `smaller` мусить зустрітися щонайбільше тричі.
- `smaller`, адже значення `bold` вказане першим і мусить стояти перед усіма ключовими словами `smaller`

### Знак решітки (`#`)

_Помножувач решітки_ вказує, що сутність може повторюватися раз чи більше (як з помножувачем плюса), але кожне входження відділяється комою (',').

```css
bold smaller#
```

Цей приклад відповідає наступним значенням:

- `bold smaller`
- `bold smaller, smaller`
- `bold smaller, smaller, smaller`, і так далі.

Але не:

- `bold`, адже `smaller` мусить зустрітися принаймні раз.
- `bold smaller smaller smaller`, адже наступні входження `smaller` мусять відділятися комами.
- `smaller`, адже значення `bold` вказане першим і мусить стояти перед усіма ключовими словами `smaller`.

Після знака решітки можуть стояти фігурні дужки, аби вказати точно, скільки повторень може бути.

```css
bold smaller#{1,3}
```

Цей приклад відповідає наступним значенням:

- `bold smaller`
- `bold smaller, smaller`
- `bold smaller, smaller, smaller`

Але не:

- `bold smaller, smaller, smaller, smaller`, адже `smaller` мусить зустрітися щонайбільше тричі.

```css
bold smaller#{2}
```

Цей приклад відповідає наступному значенню:

- `bold smaller, smaller`

Але не:

- `bold smaller`, адже `smaller` мусить зустрітися рівно двічі.

### Знак оклику (`!`)

_Помножувач оклику_ після групи вказує, що група є обов'язковою і мусить дати принаймні одне значення; навіть якщо граматика елементів усередині групи дозволяє пропустити увесь вміст, то принаймні одне значення компонента усе ж повинно бути вказано.

```css
[ bold? smaller? ]!
```

Цей приклад відповідає наступним значенням:

- `bold`
- `smaller`
- `bold smaller`

Але не:

- значенню без `bold` і `smaller`, адже щось одне із двох мусить зустрітися.
- `smaller bold`, адже значення `bold` вказане першим і мусить стояти перед ключовим словом `smaller`.
- `bold smaller bold`, адже `bold` і `smaller` можуть зустрітися лише раз.

## Підсумок

<table class="standard-table">
  <thead>
    <tr>
      <th scope="col">Знак</th>
      <th scope="col">Ім'я</th>
      <th scope="col">Опис</th>
      <th scope="col">Приклад</th>
    </tr>
  </thead>
  <tbody>
    <tr>
      <th colspan="4">Комбінатори</th>
    </tr>
    <tr>
      <td></td>
      <td>Сусідство</td>
      <td>Компоненти є обов'язковими та повинні стояти в точному порядку</td>
      <td><code>solid &#x3C;length></code></td>
    </tr>
    <tr>
      <td><code>&#x26;&#x26;</code></td>
      <td>Подвійний амперсанд</td>
      <td>Компоненти є обов'язковими та повинні стояти в будь-якому порядку</td>
      <td><code>&#x3C;length> &#x26;&#x26; &#x3C;string></code></td>
    </tr>
    <tr>
      <td><code>||</code></td>
      <td>Подвійна риска</td>
      <td>
        Принаймні один з компонентів повинен бути присутній, і вони можуть стояти в будь-якому порядку.
      </td>
      <td>
        <code>&#x3C;'border-image-outset'> || &#x3C;'border-image-slice'></code>
      </td>
    </tr>
    <tr>
      <td><code>|</code></td>
      <td>Одинарна риска</td>
      <td>Повинен бути присутній рівно один з компонентів</td>
      <td><code>smaller | small | normal | big | bigger</code></td>
    </tr>
    <tr>
      <td><code>[ ]</code></td>
      <td>Квадратні дужки</td>
      <td>Групує компоненти для обходу правил пріоритету</td>
      <td><code>bold [ thin &#x26;&#x26; &#x3C;length> ]</code></td>
    </tr>
    <tr>
      <th colspan="4">Помножувачі</th>
    </tr>
    <tr>
      <td></td>
      <td>Без помножувача</td>
      <td>Рівно 1 раз</td>
      <td><code>solid</code></td>
    </tr>
    <tr>
      <td><code>*</code></td>
      <td>Зірочка</td>
      <td>0 або більше разів</td>
      <td><code>bold smaller*</code></td>
    </tr>
    <tr>
      <td><code>+</code></td>
      <td>Знак плюса</td>
      <td>1 або більше разів</td>
      <td><code>bold smaller+</code></td>
    </tr>
    <tr>
      <td><code>?</code></td>
      <td>Знак питання</td>
      <td>0 або 1 раз (тобто <em>необов'язковість)</em></td>
      <td><code>bold smaller?</code></td>
    </tr>
    <tr>
      <td><code>{A,B}</code></td>
      <td>Фігурні дужки</td>
      <td>Щонайменше <code>A</code> разів, щонайбільше <code>B</code> разів</td>
      <td><code>bold smaller{1,3}</code></td>
    </tr>
    <tr>
      <td><code>#</code></td>
      <td>Знак решітки</td>
      <td>
        1 або більше разів, але кожне входження відділене комою
        ('<code>,</code>')
      </td>
      <td><code>bold smaller#</code></td>
    </tr>
    <tr>
      <td><code>!</code></td>
      <td>Знак оклику</td>
      <td>Група мусить дати принаймні 1 значення</td>
      <td><code>[ bold? smaller? ]!</code></td>
    </tr>
  </tbody>
</table>

## Специфікації

{{Specifications}}

## Дивіться також

- Ключові концепції CSS:
  - [Синтаксис CSS](/uk/docs/Web/CSS/Syntax)
  - [Коментарі](/uk/docs/Web/CSS/Comments)
  - [Специфічність](/uk/docs/Web/CSS/Specificity)
  - [Успадкування](/uk/docs/Web/CSS/Inheritance)
  - [Рамкова модель](/uk/docs/Web/CSS/CSS_Box_Model/Introduction_to_the_CSS_box_model)
  - [Способи компонування](/uk/docs/Web/CSS/Layout_mode)
  - [Моделі візуального форматування](/uk/docs/Web/CSS/Visual_formatting_model)
  - [Перекриття зовнішніх полів](/uk/docs/Web/CSS/CSS_Box_Model/Mastering_margin_collapsing)
  - Значення
    - [Початкові значення](/uk/docs/Web/CSS/initial_value)
    - [Обчислені значення](/uk/docs/Web/CSS/computed_value)
    - [Вжиті значення](/uk/docs/Web/CSS/used_value)
    - [Справжні значення](/uk/docs/Web/CSS/actual_value)
  - **Синтаксис визначення значень**
  - [Властивості-скорочення](/uk/docs/Web/CSS/Shorthand_properties)
  - [Заміщені елементи](/uk/docs/Web/CSS/Replaced_element)
