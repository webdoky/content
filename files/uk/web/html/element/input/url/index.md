---
title: <input type="url">
slug: Web/HTML/Element/input/url
page-type: html-element
browser-compat: html.elements.input.type_url
---

{{HTMLSidebar}}

Елементи {{HTMLElement("input")}} типу **`url`** використовуються для введення та редагування URL.

{{EmbedInteractiveExample("pages/tabbed/input-url.html", "tabbed-shorter")}}

Введене значення автоматично валідується, аби, перед поданням форми, пересвідчитись, що воно або порожнє, або є коректно відформатованим URL. Псевдокласи CSS {{cssxref(":valid")}} та {{cssxref(":invalid")}} відповідно автоматично застосовуються, щоб візуально позначити, чи є поточне значення поля дійсним URL.

## Значення

Атрибут [`value`](/uk/docs/Web/HTML/Element/input#value-znachennia) елемента {{HTMLElement("input")}} містить рядок, який автоматично валідується як відповідний синтаксису URL. Зокрема, існує два можливих формати значень, які пройдуть валідацію:

1. Порожній рядок (""), що вказує на те, що користувач не ввів значення, або значення було видалено.
2. Один коректно сформований абсолютний URL. Це не обов'язково означає, що адреса URL існує, але вона принаймні коректно відформатована. Запис, що відповідає структурі `urlscheme://rest-of-url`, може бути валідним навіть тоді, коли введена схема `urlscheme` не існує.

Дивіться деталі про те, як валідуються URL на предмет коректного форматування, у [Валідаціях](#validatsii).

## Додаткові атрибути

На додачу до атрибутів, що працюють на всіх елементах {{HTMLElement("input")}}, незалежно від їх типу, поля `url` підтримують наступні атрибути.

### list

Значення атрибута list – це {{domxref("Element.id", "id")}} елемента {{HTMLElement("datalist")}}, розташованого в тому ж документі. Елемент {{HTMLElement("datalist")}} надає список попередньо визначених значень, які будуть запропоновані користувачеві для цього поля. Будь-які значення зі списку, що не сумісні з атрибутом [`type`](/uk/docs/Web/HTML/Element/input#type-typ), не включаються до запропонованих варіантів. Надані значення є пропозиціями, а не обов'язковими: користувачі можуть як обирати з такого наперед визначеного списку, так і вводити інші значення.

### maxlength

Максимальна довжина рядка (в кодових одиницях UTF-16), котрий користувач може ввести в поле `url`. Це повинно бути ціле числове значення, `0` або більше. Якщо не задано `maxlength`, або якщо задано недійсне значення, то таке поле не має максимальної довжини. Це значення також повинно бути більшим або рівним значенню `minlength`.

Поле не пройде [валідацію обмежень](/uk/docs/Web/HTML/Constraint_validation), якщо довжина введеного в поле тексту перевищує `maxlength` кодових одиниць UTF-16 завдовжки. Валідація обмежень застосовується лише тоді, коли значення змінюється користувачем.

### minlength

Мінімальна довжина рядка (в кодових одиницях UTF-16), котрий користувач може ввести в поле `url`. Це повинно бути невід'ємне ціле числове значення, менше або рівне значенню, заданому `maxlength`. Якщо не задано `minlength`, або якщо задано недійсне значення, то таке поле не має мінімальної довжини.

Поле номера телефону не пройде [валідацію обмежень](/uk/docs/Web/HTML/Constraint_validation), якщо довжина введеного в поле тексту – менша за `minlength` кодових одиниць UTF-16 завдовжки. Валідація обмежень застосовується лише тоді, коли значення змінюється користувачем.

### pattern

Атрибут `pattern`, коли заданий, є регулярним виразом, котрому повинно відповідати [`value`](/uk/docs/Web/HTML/Element/input#value-znachennia), щоб пройти [валідацію обмежень](/uk/docs/Web/HTML/Constraint_validation). Це повинен бути дійсний регулярний вираз JavaScript, подібний до тих, що використовуються типом {{jsxref("RegExp")}}, і що задокументовані в нашому [посібнику з регулярних виразів](/uk/docs/Web/JavaScript/Guide/Regular_expressions); при компіляції регулярного виразу задається позначка `'u'`, тож патерн обробляється як послідовність кодових точок Unicode, а не як {{Glossary("ASCII")}}. На кінцях тексту патерну не повинно бути скісних рисок.

Якщо заданий патерн – не заданий або недійсний, то регулярний вираз не застосовується, і цей атрибут цілком ігнорується.

> [!NOTE]
> Слід використовувати атрибут [`title`](/uk/docs/Web/HTML/Element/input#title-zaholovok), щоб задати текст, котрий більшість браузерів показує як підказку для пояснення того, яким вимогам повинен відповідати текст, аби відповідати патерну. Також слід додати інший пояснювальний текст поруч.

Дивіться деталі та приклад у розділі [Валідація за патерном](#validatsiia-za-paternom).

### placeholder

Атрибут `placeholder` – це рядок, що надає користувачам стислу підказку щодо того, якого роду інформація очікується в полі. Це повинно бути слово або коротка фраза, що показує очікуваний тип даних, а не пояснювальне повідомлення. Такий текст _не повинен_ містити повернення каретки або розриву рядка.

Якщо вміст контрольного елемента має один напрям письма ({{Glossary("LTR", "зліва направо")}} або {{Glossary("RTL", "справа наліво")}}), а заповнювач треба показати в іншому напрямі, то можна використати в заповнювачі символи двонапрямленого алгоритму форматування Unicode; більше інформації у статті [Як використовувати контрольні символи Unicode у двонапрямленому тексті](https://www.w3.org/International/questions/qa-bidi-unicode-controls).

> [!NOTE]
> Уникайте використання атрибута `placeholder`, якщо це можливо. Він є менш семантично корисним, ніж інші способи пояснення форми, і може призводити до неочікуваних технічних проблем зі вмістом. Більше інформації в [підписах `<input>`](/uk/docs/Web/HTML/Element/input#pidpysy).

### readonly

Булів атрибут [`readonly`](/uk/docs/Web/HTML/Attributes/readonly), якщо присутній, означає, що користувач не може редагувати поле. Проте `value` цього поля усе ж може бути змінено кодом JavaScript, шляхом безпосереднього присвоєння властивості `value` об'єкта {{domxref("HTMLInputElement")}}.

> [!NOTE]
> Оскільки таке поле не може мати значення, [`required`](/uk/docs/Web/HTML/Attributes/required) не діє на поля, на котрих також задано атрибут `readonly`.

### size

Атрибут `size` – це числове значення, що вказує на те, якої ширини в символах повинно бути поле введення. Значення цього атрибута повинно бути числом, більшим за нуль, а усталене значення – 20. Оскільки розмір символів буває різний, така ширина може бути, а може й не бути точною, і на її розмірність не варто покладатися; результівне поле може бути вужчим або ширшим за задану кількість символів, залежно від самих цих символів та шрифту (застосованих налаштувань {{cssxref("font")}}).

Це _не_ задає обмеження того, скільки символів користувач може ввести в поле. Це лише приблизно задає те, скільки символів водночас буде видно. Аби задати верхню межу довжини введених даних, слід використовувати атрибут [`maxlength`](#maxlength).

### spellcheck

Глобальний атрибут [`spellcheck`](/uk/docs/Web/HTML/Global_attributes/spellcheck) використовується на позначення того, чи треба ввімкнути для елемента перевірку правопису. Його можна використовувати для будь-якого редагованого вмісту, але тут розглядаються особливості, пов'язані з використанням `spellcheck` на елементах {{HTMLElement("input")}}. Дозволені значення для `spellcheck` – це:

- `false`
  - : Вимкнути перевірку правопису для цього елемента.
- `true`
  - : Ввімкнути перевірку правопису для цього елемента.
- "" (порожній рядок) або без значення
  - : Дотримуватись усталеної поведінки елемента щодо перевірки правопису. Вона може бути заснована на налаштуванні `spellcheck` батьківського елемента або інших чинниках.

Поле введення може мати ввімкнену перевірку правопису, коли не має атрибута [readonly](#readonly) та не є вимкненим.

Значення, повернене при зчитуванні `spellcheck`, може не відображати фактичний стан перевірки правопису в контрольному елементі, якщо налаштування {{Glossary("User agent", "користувацького агента")}} перевизначають цей параметр.

## Нестандартні атрибути

У частині браузерів також доступні наступні нестандартні атрибути. Як правило, слід уникати їх використання, якщо це можливо.

### autocorrect

Атрибут `autocorrect`, розширення Safari, це рядок, що позначає вмикання автоматичного виправлення при редагуванні поля користувачем. Дозволені значення:

- `on`
  - : Ввімкнути автоматичне виправлення хибодруків, а також обробку текстових замін, якщо вони налаштовані.
- `off`
  - : Вимкнути автоматичне виправлення та текстові заміни.

## Застосування полів URL

Коли створити поле URL з правильним значенням `type` – `url`, то виходить автоматична валідація того, що введений текст щонайменше має коректну форму, аби потенційно бути допустимим URL. Це може допомогти уникнути випадків, коли користувач помиляється при введенні адреси свого вебсайту або надає недійсну.

Проте важливо зауважити, що цього недостатньо, щоб гарантувати, що вказаний текст є URL, який насправді існує, відповідає користувачеві сайту або прийнятний у будь-якому іншому відношенні. Це гарантує, що значення поля має правильний формат для URL.

> [!NOTE]
> Користувач може погратися за лаштунками з вашим HTML, тому ваш сайт _не повинен_ використовувати цю валідацію для будь-яких безпекових потреб. Ви _повинні_ перевірити URL на серверному боці при будь-якій транзакції, при якій наданий текст може мати будь-які наслідки для безпеки.

### Просте поле URL

Цей елемент реалізований як стандартне текстове поле введення з базовими можливостями валідації. У найпростішому випадку поле URL може бути реалізовано так:

```html
<input id="myURL" name="myURL" type="url" />
```

{{EmbedLiveSample('proste-pole-url', 600, 40)}}

Зверніть увагу на те, що це поле вважається дійсним, коли порожнє, або коли введено одну дійсну URL-адресу, але в іншому випадку дійсним не вважається. Коли додати атрибут [`required`](/uk/docs/Web/HTML/Element/input#required-oboviazkovyi), то дозволяються лише правильно сформовані URL-адреси; вважається, що введення не є дійсним, коли воно порожнє.

Тут не відбувається нічого магічного. Подання цієї форми призведе до того, що на сервер буде відправлено наступні дані: `myURL=http%3A%2F%2Fwww.example.com`. Зверніть увагу на те, як символи екрануються за необхідності.

### Заповнювачі

Іноді корисно подати контекстну підказку щодо того, яку форму повинні приймати дані в полі. Це може бути особливо важливим, якщо дизайн сторінки не містить описових підписів для кожного {{HTMLElement("input")}}. Саме в такому випадку в дію вступають **заповнювачі**. Заповнювач – це значення, що демонструє форму, котру повинно приймати `value`, у вигляді прикладу дійсного значення; таке значення демонструється всередині поля, коли `value` елемента – `""`. Щойно в поле введено дані, заповнювач зникає; якщо поле знову стає порожнім, то заповнювач з'являється знову.

Тут маємо поле `url` з заповнювачем `http://www.example.com`. Зверніть увагу на те, як цей заповнювач зникає і з'являється знову, коли вміст поля редагування змінюється.

```html
<input
  id="myURL"
  name="myURL"
  type="url"
  placeholder="http://www.example.com" />
```

{{EmbedLiveSample('zapovniuvachi', 600, 40)}}

### Контроль розміру поля

Можна контролювати як фізичну довжину поля, так і мінімальну та максимальну дозволену довжину введеного тексту.

#### Фізичний розмір елемента поля

Фізичний розмір поля введення можна контролювати за допомогою атрибута [`size`](/uk/docs/Web/HTML/Element/input#size-rozmir). У ньому можна задавати число символів, котре поле може показувати водночас. У цьому прикладі поле редагування `url` – 30 символів завширшки:

```html
<input id="myURL" name="myURL" type="url" size="30" />
```

{{EmbedLiveSample('fizychnyi-rozmir-elementa-polia', 600, 40)}}

#### Довжина значення елемента

Атрибут `size` працює окремо від обмежень довжини введеного URL. Мінімальну довжину такого номера в символах можна задати за допомогою атрибута [`minlength`](/uk/docs/Web/HTML/Element/input#minlength-minimalna-dovzhyna); аналогічно, для задання максимальної довжини введеного URL – [`maxlength`](/uk/docs/Web/HTML/Element/input#maxlength-maksymalna-dovzhyna). Якщо `maxLength` перевищує `size`, то вміст поля за потреби прокручуватиметься, щоб показати при взаємодії з полем поточний вибір або точку вставки.

Приклад нижче створює поле введення URL 30 символів завширшки, що вимагає, аби вміст не був коротшим за 10 символів або довшим за 80 символів.

```html
<input
  id="myURL"
  name="myURL"
  type="url"
  size="30"
  minlength="10"
  maxlength="80" />
```

{{EmbedLiveSample("dovzhyna-znachennia-elementa", 600, 40)}}

> [!NOTE]
> Ці атрибути також впливають на [валідацію](#validatsii); значення, коротші або довші за заданий мінімум чи максимум довжини, вважатимуться недійсними; на додачу до цього, більшість браузерів не дасть ввести значення, довше за задану максимальну довжину.

### Задання усталених варіантів

#### Задання одного усталеного за допомогою атрибута value

Як завжди, можна задати усталене значення для поля `url` – шляхом задання його атрибута [`value`](/uk/docs/Web/HTML/Element/input#value-znachennia):

```html
<input id="myURL" name="myURL" type="url" value="http://www.example.com" />
```

{{EmbedLiveSample("zadannia-odnoho-ustalenoho-za-dopomohoiu-atrybuta-value", 600, 40)}}

#### Пропонування значень

Іще краще: можна запропонувати список з усталених значень номерів телефонів, серед яких користувач може обрати, задавши атрибут [`list`](/uk/docs/Web/HTML/Element/input#list-spysok). Це не обмежує користувача такими варіантами, а й так само дозволяє їм обрати найчастіше вживані номери телефонів швидше. Також це надає підказку для [`autocomplete`](/uk/docs/Web/HTML/Element/input#autocomplete). Атрибут `list` задає ідентифікатор елемента {{HTMLElement("datalist")}}, котрий своєю чергою містить по одному елементу {{HTMLElement("option")}} на пропоноване значення; `value` кожного `option` є відповідним пропонованим значенням для поля URL.

```html
<input id="myURL" name="myURL" type="url" list="defaultURLs" />

<datalist id="defaultURLs">
  <option value="https://developer.mozilla.org/"></option>
  <option value="http://www.google.com/"></option>
  <option value="http://www.microsoft.com/"></option>
  <option value="https://www.mozilla.org/"></option>
  <option value="http://w3.org/"></option>
</datalist>
```

{{EmbedLiveSample("proponuvannia-znachen", 600, 40)}}

За присутності елемента {{HTMLElement("datalist")}} та його нащадків {{HTMLElement("option")}}, браузер використовує задані значення як потенційні значення URL; зазвичай вони виводяться як спливний блок або спадне меню, що містить пропозиції. Хоч конкретний користувацький досвід на різних браузерах може бути різним, зазвичай клацання на поля редагування призводить до виведення спадного меню пропонованих URL. Потім, по ходу друкування користувача, список підлаштовується, аби демонструвати лише відповідні відфільтровані значення. Кожний надрукований символ зменшує список, поки користувач не зробить вибір або не введе власне значення.

#### Застосування підписів до пропонованих значень

Можна додати атрибут [`label`](/uk/docs/Web/HTML/Element/option#label) на один або всі елементи `<option>`, щоб надати текстові підписи. Частина браузерів може показувати лише підписи, а інші – і підпис, і URL.

```html
<input id="myURL" name="myURL" type="url" list="defaultURLs" />

<datalist id="defaultURLs">
  <option value="https://webdoky.org/" label="ВебДоки"></option>
  <option value="http://www.google.com/" label="Google"></option>
  <option value="http://www.microsoft.com/" label="Microsoft"></option>
  <option value="https://www.mozilla.org/" label="Mozilla"></option>
  <option value="http://w3.org/" label="W3C"></option>
</datalist>
```

{{EmbedLiveSample("zastosuvannia-pidpysiv-do-proponovanykh-znachen", 600, 40)}}

## Валідації

Є два рівні валідації вмісту, доступні для полів `url`. По-перше, є стандартний рівень валідації, який надається всім {{HTMLElement("input")}}, і який автоматично переконується, що вміст відповідає вимогам до правильного URL. Але також є можливість додати додатковий фільтр, щоб переконатися, що виконуються власні спеціальні потреби, якщо такі є.

> [!WARNING]
> Валідація форм HTML _не_ є заміною серверних сценаріїв, що пересвідчуються в тому, що введені дані мають коректний формат.Занадто легко підлаштувати HTML, щоб обійти валідацію, або навіть геть її прибрати. Також можна обійти HTML взагалі, й подавати дані безпосередньо на сервер. Якщо ваш код на серверному боці не може валідувати дані, котрі отримує, то може статись лихо, коли в вашу базу даних введуть некоректно відформатовані дані (або завеликі дані, дані не того типу, і так далі).

### Базова валідація

Браузери, що підтримують тип поля `url`, автоматично надають валідацію, щоб пересвідчитися, що в поле введено лише такий текст, який відповідає стандартному форматові URL.

Синтаксис URL – досить складна річ. Він визначений у стандарті WHATWG [Живий стандарт URL](https://url.spec.whatwg.org/), а для новачків описаний у статті [Що таке URL?](/uk/docs/Learn/Common_questions/Web_mechanics/What_is_a_URL)

### Обов'язковість URL

Як згадувалося раніше, щоб зробити поле URL обов'язковим для заповнення перед тим, як форму можна буде подати (щоб не можна було залишити поле порожнім), потрібно просто додати атрибут [`required`](/uk/docs/Web/HTML/Element/input#required-oboviazkovyi) до поля вводу.

```html
<form>
  <input id="myURL" name="myURL" type="url" required />
  <button>Подати</button>
</form>
```

{{EmbedLiveSample("oboviazkovist-url", 600, 40)}}

Спробуйте подати форму з порожнім полем, щоб побачити, що станеться.

### Валідація за патерном

За потреби обмежити URL додатково, крім того, щоб він "мав вигляд URL", можна використати атрибут [`pattern`](/uk/docs/Web/HTML/Element/input#pattern-patern), щоб вказати {{Glossary("Regular expression", "регулярний вираз")}}, якому має відповідати значення, щоб воно було дійсним.

Наприклад, скажімо, ви розробляєте сторінку підтримки для співробітників ТОВ "МуКо", яка дозволяє їм звернутися до відділу ІТ за допомогою, якщо одна з інших сторінок має проблему. У нашій спрощеній формі користувачеві потрібно ввести URL сторінки, яка має проблему, і повідомлення, що описує, що саме не так. Але ми хочемо, щоб URL успішно валідувався лише тоді, коли введений URL знаходиться в домені МуКо.

Оскільки поля типу `url` валідуються як за стандартними правилами валідації URL, так і за вказаним [`pattern`](/uk/docs/Web/HTML/Element/input#pattern-patern), ви можете реалізувати це за допомогою регулярного виразу. Подивіться, як:

```css hidden
div {
  margin-bottom: 10px;
  position: relative;
}

input[type="number"] {
  width: 100px;
}

input + span {
  padding-right: 30px;
}

input:invalid + span::after {
  position: absolute;
  content: "✖";
  padding-left: 5px;
}

input:valid + span::after {
  position: absolute;
  content: "✓";
  padding-left: 5px;
}
```

```html
<form>
  <div>
    <label for="myURL">Введіть адресу проблеми на вебсайті:</label>
    <input
      id="myURL"
      name="myURL"
      type="url"
      required
      pattern=".*\.muko\..*"
      title="URL повинен бути в домені МуКо (muko)" />
    <span class="validity"></span>
  </div>
  <div>
    <label for="myComment">В чому проблема?</label>
    <input id="myComment" name="myComment" type="text" required />
    <span class="validity"></span>
  </div>
  <div>
    <button>Надіслати</button>
  </div>
</form>
```

{{EmbedLiveSample("validatsiia-za-paternom", 700, 150)}}

Перш за все, вказано атрибут [`required`](/uk/docs/Web/HTML/Element/input#required-oboviazkovyi), що робить обов'язковим введення дійсного URL.

По-друге, в полі `url` задано атрибут `pattern` зі значенням `".*\.muko\..*"`. Цей регулярний вираз вимагає рядок, що містить будь-яку кількість символів, після яких – крапка, далі – "muko", далі – крапка, після якої – будь-яка кількість символів. Завдяки тому, що браузер запускає і стандартний фільтр URL, _і_ наш власний патерн щодо вказаного тексту, виходить валідація, яка каже "переконайтеся, що це дійсний URL, і що він в домені МуКо".

Це не ідеально, але достатньо добре для потреб цієї базової демонстрації.

Бажано використовувати вкупі з атрибутом `pattern` атрибут [`title`](/uk/docs/Web/HTML/Global_attributes/title). Якщо він є, то `title` _повинен_ описувати патерн; він повинен описувати те, в якому форматі повинні бути дані, а не будь-яку іншу інформацію. Це пов'язано з тим, що `title` може бути відображений або вимовлений як частина повідомлення про помилку валідації. Наприклад, браузер може показати повідомлення "Введений текст не відповідає вимогам патерну." і далі – ваш `title`. Якщо ваш `title` – це щось на зразок "URL", то результатом буде повідомлення "Введений текст не відповідає вимогам патерну. URL", що не є добрим користувацьким досвідом.

Саме тому замість цього ми вказуємо рядок "URL повинен бути в домені МуКо (muko)". Це дозволяє отримати повідомлення про помилку на зразок "Введений текст не відповідає вимогам патерну. URL повинен бути в домені МуКо (muko)".

> [!NOTE]
> Якщо ви зіткнулися з проблемами під час написання регулярних виразів для валідації, і вони не працюють належним чином, перевірте консоль браузера; там можуть бути корисні повідомлення про помилки, які допоможуть розв'язати проблему.

## Приклади

Не так багато що іще можна сказати про поля типу `url`; пошукайте декілька прикладів у розділах [Валідація за патерном](#validatsiia-za-paternom) та [Застосування полів URL](#zastosuvannia-poliv-url).

Також можете знайти наш [приклад валідації за патерном на GitHub](https://github.com/mdn/learning-area/blob/main/html/forms/url-example/index.html) (дивіться його [також у дії](https://mdn.github.io/learning-area/html/forms/url-example/)).

## Технічний підсумок

<table class="properties">
  <tbody>
    <tr>
      <td><strong><a href="#znachennia">Значення</a></strong></td>
      <td>Рядок, що представляє URL, або порожній</td>
    </tr>
    <tr>
      <td><strong>Події</strong></td>
      <td>
        {{domxref("HTMLElement/change_event", "change")}} та
        {{domxref("Element/input_event", "input")}}
      </td>
    </tr>
    <tr>
      <td><strong>Доступні спільні атрибути</strong></td>
      <td>
        <a href="/uk/docs/Web/HTML/Element/input#autocomplete"><code>autocomplete</code></a>,
        <a href="/uk/docs/Web/HTML/Element/input#list-spysok"><code>list</code></a>,
        <a href="/uk/docs/Web/HTML/Element/input#maxlength-maksymalna-dovzhyna"><code>maxlength</code></a>,
        <a href="/uk/docs/Web/HTML/Element/input#minlength-minimalna-dovzhyna"><code>minlength</code></a>,
        <a href="/uk/docs/Web/HTML/Element/input#pattern-patern"><code>pattern</code></a>,
        <a href="/uk/docs/Web/HTML/Element/input#placeholder-zapovniuvach"><code>placeholder</code></a>,
        <a href="/uk/docs/Web/HTML/Element/input#readonly-lyshe-dlia-chytannia"><code>readonly</code></a>,
        <a href="/uk/docs/Web/HTML/Element/input#required-oboviazkovyi"><code>required</code></a> і
        <a href="/uk/docs/Web/HTML/Element/input#size-rozmir"><code>size</code></a>
      </td>
    </tr>
    <tr>
      <td><strong>Атрибути IDL</strong></td>
      <td>
        <code>list</code>, <code>value</code>, <code>selectionEnd</code>,
        <code>selectionDirection</code>
      </td>
    </tr>
    <tr>
      <td><strong>Інтерфейс DOM</strong></td>
      <td><p>{{domxref("HTMLInputElement")}}</p></td>
    </tr>
    <tr>
      <td><strong>Методи</strong></td>
      <td>
        {{domxref("HTMLInputElement.select", "select()")}},
        {{domxref("HTMLInputElement.setRangeText", "setRangeText()")}}
        і
        {{domxref("HTMLInputElement.setSelectionRange", "setSelectionRange()")}}.
      </td>
    </tr>
    <tr>
      <td><strong>Неявна роль ARIA</strong></td>
      <td>без атрибута <code>list</code>:
                <code><a href="/uk/docs/Web/Accessibility/ARIA/Roles/textbox_role">textbox</a></code></td>
      <td>з атрибутом <code>list</code>: <code><a href="/uk/docs/Web/Accessibility/ARIA/Roles/combobox_role">combobox</a></code></td>
    </tr>
  </tbody>
</table>

## Специфікації

{{Specifications}}

## Сумісність із браузерами

{{Compat}}

## Дивіться також

- [Посібник з форм HTML](/uk/docs/Learn/HTML/Forms)
- {{HTMLElement("input")}}
- [`<input type="tel">`](/uk/docs/Web/HTML/Element/input/tel)
- [`<input type="email">`](/uk/docs/Web/HTML/Element/input/email)
- [Сумісність властивостей CSS](/uk/docs/Learn/Forms/Property_compatibility_table_for_form_controls)
